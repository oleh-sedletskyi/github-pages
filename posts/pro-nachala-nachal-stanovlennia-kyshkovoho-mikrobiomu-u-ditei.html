<!DOCTYPE html>
<html lang="en">
  <head>
    <meta charset="utf-8">
    <meta name="viewport" content="width=device-width, initial-scale=1">
    <meta name="color-scheme" content="light dark">
    <title>Мікроб і я: Практичні знання з наукових джерел</title>
    <meta name="description" content="A pure HTML example, without dependencies.">

    <!-- Pico.css -->
    <!-- href="https://cdn.jsdelivr.net/npm/@picocss/pico@2.1.1/css/pico.min.css" -->
    <link rel="stylesheet" href="../css/pico.min.css">
  </head>

  <body>
    <!-- Header -->
    <header class="container">
       <!-- <hgroup>  -->
        <nav>
          <ul>
            <li><h1><a href="../index.html" class="contrast secondary">Мікроб і я</a></h1>
              <p>Мікроб і я: Практичні знання з наукових джерел</p>  </li>
          </ul>
          <ul>
            <li><a href="../index.html" class="contrast secondary">Публікації</a></li>
            <li><a href="../pro-mikrob-i-ya.html" class="secondary">Про нас</a></li>
            <li><a href="../kontakty.html" class="secondary">Контакти</a></li>
            <li>
              <details class="dropdown">
                <summary role="button" class="outline secondary">☀</summary>
                <ul>
                  <li><a href="#" data-theme-switcher="auto">Auto</a></li>
                  <li><a href="#" data-theme-switcher="light">Light</a></li>
                  <li><a href="#" data-theme-switcher="dark">Dark</a></li>
                </ul>
              </details>
            </li>
          </ul>
        </nav>
      <!-- </hgroup> -->
    
    </header>
    
    <main class="container">
      <section>
        <h1>Про “начала начал”: становлення кишкового мікробіому в дітей</h1><p>Десь із 10-го тижня вагітності ось ці маленькі червячки, які потім колись виростають у поважних дядь і тьоть, вже активно ковтають амніотичну рідину і ці всі мікроби вже починають освоювати крихітний кишківник. Тому так, <strong>інфекційні хвороби та антибіотикотерапія під час вагітності</strong> можуть також мати вплив на становлення мікробіоти нового організму.</p><p><strong>Спосіб народження</strong> &ndash; один з критичних факторів, що впливає на становлення кишкового мікробіому. Після проходження родовими шляхами, немовля народжується вкрите материнськими мікробами. Деяку їх кількість воно заковтує і колонізація шлунково-кишкового тракту набуває нових темпів.</p><p>Під час кесаревого розтину становлення мікробіоти відбувається повільніше. Спочатку у кишківнику домінують мікроорганізми, характерні для шкірних покривів. І лише дещо згодом починає переважати лактобацильний, біфідобактерійний і нарешті бактероїдний ландшафт. У малюків, які народилися шляхом кесаревого розтину, ступінь спорідненості мікробіоти з материнською дещо нижче у порівнянні із малюками, які народилися при вагінальних пологах. Такі <a href='https://www.ncbi.nlm.nih.gov/pubmed/23926244'>відмінності</a> прослідковуються у перші два роки.</p><p>Також дослідники <a href='https://www.ncbi.nlm.nih.gov/pmc/articles/PMC4315782/'>відзначають</a>, що у дітей, народжених шляхом кесаревого розтину, існує вища ймовірність виникнення <strong>атопічних</strong> станів та інфекцій, зокрема, спричинених <em>Closridium difficile.</em></p><p>Ще одним суттєвим фактором, який активно вивчається, і який впливає на швидкість становлення мікробіоти &ndash; <strong>спосіб вигодовування немовлят</strong>.</p><p>Материнське молоко містить чимало факторів росту для мікробіоти кишківника. Та і власне лактобацили з біфідобактеріями також там є. Це з тих мікроорганізмів, які у всіх на слуху, а деякі <a href='https://academic.oup.com/ajcn/article/96/3/544/4576808'>дослідження</a> кажуть, що у грудному молоці взагалі їх сотні видів.</p><p>Фактор <strong>передчасних пологів та недоношеність</strong> немовлят істотно впливає на становлення кишкового мікробіому. У недоношених малюків становлення мікробіоти <a href='https://www.ncbi.nlm.nih.gov/pubmed/23303303'>затягується</a>, він характеризується меншою різноманітністю та вразливіший до умовно патогенних бактерій.</p><p><strong>Застосування антибіотиків</strong> є часто пов'язаним із факторами недоношеності та кесаревого розтину. Із застосуванням антибіотиків пов'язують затримку становлення мікробіоти, зокрема, колонізації кишківника біфідобактеріями, у той час як починають переважати протеобактерії.</p><p><em>Примітка: важливо розуміти та співвідносити ризики, адже розтягнення у часі процесу становлення мікробіоти та ймовірність виникнення супутніх розладів &ndash; практично ніщо у порівнянні із можливими ускладненнями, яких можна уникнути завдяки таким благам цивілізації, як кесарів розтин, антибіотикотерапія та сучасні багаті необхідними речовинами суміші для вигодовування.</em></p><p>Цілком справедливо очікувати, що на становлення мікробіоти, як і на все в нашому житті, має вплив наша <strong>генетика</strong> . Дані в цьому питанні отримуються переважно із досліджень, проведених із залученням генетично ідентичних близнюків. І таких досліджень, відповідно, не так багато. Вони <a href='https://www.tandfonline.com/doi/pdf/10.1080/089106001750462669'>говорять</a> про те, що такий вплив справді існує &ndash; мікробіота ідентичних близнюків справді має вищу спорідненість, ніж неідентичних.</p><p><strong>Оточення, географічне місце проживання, склад родини, гігієнічні звички у перші роки життя <a href='https://www.ncbi.nlm.nih.gov/pmc/articles/PMC4315782/'>відіграють</a></strong> велику роль у формуванні кишкового мікробіому.</p><p>Наявність <strong>старших братів чи сестер, а також тварин</strong> сприяє більшому мікробному різноманіттю. <strong>Цілування, обіймання і не зловживання миючими засобами та дезінфектантами позитивно впливають на становлення кишкової мікробіоти та збільшують шанси того, що джерелом її будуть близькі люди, а не випадкові бактерії, принесені з метро.</strong></p><p>І важливо підкреслити, що <strong>створення "стерильного" середовища навколо маленької дитини &ndash; то часто шлях до алергічних проявів і дисбіотичних явищ у майбутньому.</strong> Бо в перші роки життя (а особливо в перший рік) імунітет дитини, так би мовити, калібрується. Їй потрібен контакт із різноманітними непатогенними бактеріями для навчання імунної системи. Так вона навчається <strong>відрізняти своїх від чужих, регулювати інтенсивність свого реагування на антиген</strong> &ndash; щоб потім при контакті з кожною новою ще невідомою біологічною молекулою не бити гістамінову тривогу "про всяк випадок".</p><p>Оце, власне, і пояснює так звану <strong>гігієнічну теорію</strong> виникнення алергій, атопічних станів, астми та інших патологій, пов'язаних із порушенням запальної відповіді. На цю тему є чимало досліджень та спостережень. Ці всі явища притаманні жителям розвинених країн, де люди звикли дбати про гігієну та багато часу проводити в приміщенні. Відповідно, малюки переважно проводять своє дозвілля у чистеньких охайних манежах, а не гребуться у багнюці, як їх однолітки із менш успішних країн. Це, звичайно, не приклад до наслідування, але однією з передумов для гігієнічної теорії став той факт, що діти фермерів практично не страждають на астму та алергії. Бактеріальні ліпополісахариди та інші фрагменти клітинних стінок бактерій, що містяться у великій кількості в грунті та хлівах, <a href='https://onlinelibrary.wiley.com/doi/abs/10.1111/j.1365-2222.2006.02556.x'>тренують імунітет</a> і не дозволяють йому дуріти від нудьги.</p><p>Цікавими також є і <a href='https://www.nature.com/articles/543S48a'>дослідження</a>, в яких вивчається внесок у це питання наших <strong>домашніх тварин</strong>. Котики та собачки (більше) здійснюють протективну дію при виникнення астми та алергічних проявів у дітей. По суті вони є векторами, що розносять мікроби. І це не дає нам надміру "мікробно" збідніти.</p><p><em>Мить соціальної реклами</em> <em>:</em> <em>варто розуміти однак, що тварина в домі, то не лише цінні мікроби, а ще й кігті та зуби, тому ніколи не залишайте дитину наодинці з твариною!</em></p><p><em>А також, користуючись нагодою, додаємо, що це ще й велика відповідальність. Заводячи собачку, пам'ятайте, що її потрібно буде вигулювати і часто &ndash; бо зайнятість господарів перетворює життя тваринок на муку та сечокам'яні хвороби. Ну і також, ми щиро віримо, що Ви завжди користуєтеся повідками та прибираєте за своїми собачками, не наражаючи оточуючих на небезпеку та можливість ближче познайомитися із кишковим мікробіомом своїх улюбленців.</em></p><p><strong>Необхідно також і усвідомлювати різницю між факторами, що сприяють збагаченню мікробіому малюка, і тими, що можуть наражати його на небезпеку.</strong>Тобто якщо ви знаєте, що здорові, та їсте з однієї ложки &ndash; це нормально. А перебування у місцях скупчення людей, особливо під час епідемічних спалахів, контакти із хворими &ndash; це високий ризик. Миття підлоги з миючим засобом та використання антибактеріальних серветок &ndash; це зайве. А миття рук, бороди, гігієна мобільного телефону та бороди &ndash; це важливо.</p><p>Цікаве питання &ndash; <strong>протягом якого часу відбувається оте все становлення мікробіоти?</strong> Відповідь &ndash; а по-різному. Вважається, що до 1 року у дитини вже є свій неповторний мікробний профіль, у 2-5 років мікробіота кишківника вже нагадує мікробіом дорослих. Але, в цілому, перші 3 роки вважаються найкритичнішими для формування кишкового мікробіому.</p><p><img src="../images/500.jpg" alt="" /></p><p>Photo by <a href='https://unsplash.com/@omarlopez1?utm_source=unsplash&utm_medium=referral&utm_content=creditCopyText'>Omar Lopez</a> on <a href='https://unsplash.com/search/photos/mom-kissing-baby?utm_source=unsplash&utm_medium=referral&utm_content=creditCopyText'>Unsplash</a></p>
      </section>
    </main>

    <!-- Minimal theme switcher -->
    <script src="../js/minimal-theme-switcher.js"></script>
    </body>
  </html>
